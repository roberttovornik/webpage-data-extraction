{"Author": "Miha Merljak", "PublishedTime": "25. januar 2019 ob 15:23", "Title": "Volvo XC 40 D4 AWD momentum: suvereno med najbolj\u0161e v razredu", "SubTitle": "Test novega modela", "Lead": "XC 40 je najmanj\u0161i Volvov SUV, ki se oblikovno skoraj v celotni naslanja na oba ve\u010dja predhodnika. \u017de samo s tem so mu vrata do denarnic tistih kupcev, ki i\u0161\u010dejo izstopajo\u010do, a hkrati visoko kultivirano in pre\u010di\u0161\u010deno dizajnersko govorico, na pol odprta.", "Content": "Volvo se je ni\u017ejih srednjih razredov v preteklosti izogibal ali pa je vanje vstopal z zelo ni\u0161nimi produkti, ki niso pustili ve\u010djega tr\u017enega pe\u010data. V primeru XC 40 ni te\u017eko napovedati, da bo ta tradicija prekinjena. Ponuja namre\u010d visoko kakovost kon\u010dne izdelave in v kabini odli\u010dno premi\u0161ljeno funkcionalnost ter na dotik prijetne materiale. \n\n\u0160e posebej hvalimo \u0161tevilo, iznajdljivost in velikost razli\u010dnih odlagalnih prostorov ter \u0161iroke, \u010dvrste in zelo udobne sede\u017ee. Intuitivno in enostavno logi\u010dno je upravljanje z velikim vmesnikom, ki z ve\u010dfunkcijskim zaslonom na dotik kraljuje na z roko lahko dostopnem mestu na sredinski armaturi. Razo\u010daranj ne bo niti v velikosti in uporabnosti prtlja\u017enega prostora, ki s 460 litri prostornine sicer ni med ve\u010djimi v razredu, a se v uporabni\u0161kem smislu odkupi z dobro urejenostjo ter domiselnimi re\u0161itvami pregrajevanja.\n\nXC 40 je od tal odmaknjen konkretnih 21 cm, a sta vzmetenje in krmilni mehanizem tako nastavljena, da ponuja tudi v hitro odpeljanih ovinkih zelo dolgo nevtralno in predvidljivo lego. V premeru presku\u0161anega modela, ki je imel v paketu R design vzmetenje \u0161e nekoliko bolj trdo, se je to samo \u0161e bolj potrdilo, a je v tem primeru treba ra\u010dunati na manj udobno vo\u017enjo \u010dez razli\u010dne asfaltne grbine. Podoben razmislek velja opraviti tudi pri izbiri motorja.\n\nPresku\u0161ani 2-litrski dizel s 190 KM predstavlja vrh ponudbe, ki z mo\u010djo, udobjem in tudi povpre\u010dno porabo navdu\u0161i predvsem pri avtocestnih dolgoproga\u0161kih izzivih, v po\u010dasni mestni vo\u017enji ter pri pogostih postankih in speljevanjih pa deluje preve\u010d robusten.\n\nXC 40 je s \u010dvrsto gradnjo, funkcionalno in udobno kabino ter \u0161tevilnimi asisten\u010dnimi sistemi in izstopajo\u010dim skandinavskim dizajnom v premi\u0161ljenem trenutku vstopil na trg modnih mestnih terencev, v katerem se brez ene same sence dvoma suvereno postavi med najdra\u017eje in najbolj premijske v mestu.\n\n Klju\u010dni tehni\u010dni podatki: \n- na testu Volvo XC40 2.0 TD avt awd momentum\n\nMere:\n- dol\u017eina: 4,4 m\n- medosna razdalja: 2,7 m\n- obra\u010dalni krog: 11,4 m\n- oddaljenost od tal: 21 cm\n- prtlja\u017enik: 432 l\n- masa: 2.250 kg\nPogon:\n- 2-litrski 4-valjni bencinski motor\n- mo\u010d: 140 kW\n- navor: 400 Nm\n- 8-stopenjski samodejni menjalnik\n- pogon na vsa \u0161tiri kolesa\n- pnevmatike: 235/50 R19 \n- poraba: 6,3 l/100 km = 8,2 EUR/100km\n- posoda za gorivo: 54 l\n- doseg: 857 km\n- izpusti CO2: 133 g/km\n\nStro\u0161ki pri 15.000 km in 5-letni uporabi:\n- nakupna cena: 43.619 EUR\n- stro\u0161ki finan\u010dnega leasinga: 3.268 EUR/5 let\n- stro\u0161ki registracije: 8.701 EUR/5 let\n- stro\u0161ki vzdr\u017eevanja: 2.320 EUR/5 let\n- stro\u0161ki goriva: 6.190 EUR/75.000 km\n- stro\u0161ek 1 kompleta pnevmatik: 923 EUR\n- vrednosti po 5 letih po Eurotaxu: 18.886 EUR\n- stro\u0161ki skupaj: 774 EUR/mesec"}